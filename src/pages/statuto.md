---
layout: ../layouts/defaultPage.astro
title: Statuto
---

## Statuto dei Mercenari del Labirinto

### TITOLO I – Denominazione – sede

#### Articolo 1

1. Nello spirito della Costituzione della Repubblica Italiana ed in ossequio a
   quanto previsto dagli artt.36 e seguenti del Codice civile è costituita, con
   sede in Lucca, via del Giardino n.320b, un’associazione che assume la
   denominazione “Mercenari del Labirinto associazione sportiva
   dilettantistica”, in breve “Mercenari del Labirinto asd”.
2. La variazione della sede all’interno dello stesso Comune non determina
   variazione statutaria e può pertanto essere deliberata dall’Assemblea
   ordinaria. Di detta variazione deve essere data tempestiva comunicazione
   all’Agenzia delle Entrate e alle Pubbliche Amministrazioni che detengono albi
   e registri a cui l’associazione risulti iscritta.
3. Il sodalizio si conforma alle norme e alle direttive degli organismi
   dell’ordinamento sportivo, con particolare riferimento alle disposizioni del
   CONI nonché agli Statuti ed ai Regolamenti delle Federazioni sportive
   nazionali e/o degli Enti di promozione sportiva cui l’associazione si affilia
   mediante delibera del Consiglio Direttivo, ivi inclusi i Regolamenti
   antidoping e quelli diretti a presidio della lotta alla violenza di genere.
   L’associazione si impegna a garantire la partecipazione dei tesserati ai
   processi democratici dell’organismo o degli organismi sportivi affilianti nel
   rispetto dei relativi statuti e regolamenti.
4. I colori sociali sono rosso e nero. L’emblema dell’associazione è
   rappresentato un disegno stilizzato raffigurante un labirinto.

### TITOLO II – Scopo – Oggetto

#### Articolo 2

1. L’associazione è un centro permanente di vita associativa a carattere
   volontario e democratico la cui attività è espressione di partecipazione,
   solidarietà e pluralismo. Essa non ha alcun fine di lucro ed opera per fini
   sportivi, ricreativi e culturali per l’esclusivo soddisfacimento di interessi
   collettivi.

#### Articolo 3

1. L’associazione si propone di:
   1. esercitare in via stabile e principale l’organizzazione e gestione di
      attività sportive dilettantistiche, ivi comprese la formazione, la
      didattica, la preparazione e l’assistenza all’attività sportiva
      dilettantistica, in particolare in discipline quali, a titolo
      esemplificativo e non esaustivo, quelle del Tiro con l’arco alla
      targa.Per il raggiungimento degli scopi l’associazione agirà con ogni
      mezzo di promozione ritenuto idoneo ed in particolare, mediante
      l’organizzazione e la partecipazione a manifestazioni, competizioni
      sportive, convegni e incontri atti a sensibilizzare l’opinione pubblica
      alle finalità associative, nonché con lo scopo di avvicinare il maggior
      numero di persone all’Associazione. Sempre per il raggiungimento dei
      propri scopi l’Associazione potrà collaborare sotto qualsiasi forma con
      altri organismi similari sia nazionali che esteri.
   2. gestire impianti, propri o di terzi, adibiti a palestre, campi e
      strutture sportive di vario genere in un’ottica strumentale alla massima
      diffusione della pratica sportiva;
   3. organizzare, in via secondaria e strumentale, attività ricreative e
      culturali a favore di un migliore utilizzo del tempo libero dei soci.
2. Per la realizzazione dei fini istituzionali l’associazione potrà collaborare
   con gli Organismi sportivi a cui si affilia, con altre organizzazioni
   operanti in settori affini e con le Pubbliche Amministrazioni. Potrà inoltre
   realizzare ogni operazione di carattere mobiliare, immobiliare e finanziario
   (e per queste ultime con espressa esclusione di qualsiasi attività svolta nei
   confronti del pubblico) ritenuta utile, necessaria e pertinente, e in
   particolare quelle relative alla gestione diretta e indiretta, alla
   costruzione, ampliamento, l’allestimento di impianti sportivi, ivi compresa
   l’acquisizione delle relative aree, nonché l’acquisto di immobili da
   destinare alle attività sportive così come potrà svolgere attività diverse da
   quelle sportive, purché secondarie e strumentali, deliberate dal Consiglio
   Direttivo.
3. L’associazione può svolgere anche altre attività diverse da quelle sopra
   indicate, quali, a titolo meramente esemplificativo, attività culturali,
   turistiche e ricreative che permetteranno a giovani e adulti di aggregarsi e
   di crescere in armonia e rispetto reciproco. L’Associazione potrà altresì
   acquistare, costruire e vendere e gestire impianti sportivi, organizzare
   eventi e/o manifestazioni culturali ed intrattenimenti musicali e ricreativi
   in genere, nonché gestire bar, ristoranti e comunque locali di ristoro per i
   propri associati. Lo svolgimento di attività diverse da quelle sportive viene
   deliberato dal Consiglio Direttivo ed è subordinato alla circostanza che si
   qualifichino come attività secondarie e strumentali rispetto alle attività
   sportive

### TITOLO III – Soci

#### Articolo 4

1. Il numero dei soci è illimitato. Possono essere soci dell’Associazione le
   persone fisiche che ne condividano gli scopi e che si impegnino a
   realizzarli.

#### Articolo 5

1. Chi intende essere ammesso come socio dovrà farne richiesta al Consiglio
   Direttivo, impegnandosi ad attenersi al presente statuto e ad osservare gli
   eventuali regolamenti e le delibere adottate dagli organi dell’Associazione.
2. L’accettazione della domanda di ammissione avviene a cura del Consiglio
   Direttivo oppure dei suoi singoli componenti, in quanto delegati
   disgiuntamente all’ammissione dei soci. All’atto dell’accettazione della
   richiesta da parte dell’Associazione, che potrà essere comunicata anche
   verbalmente all’interessato, il richiedente acquisirà ad ogni effetto la
   qualifica di socio e il Consiglio Direttivo, o persona delega, provvederà
   all’aggiornamento del libro degli associati.
3. L’eventuale diniego di ammissione, debitamente motivato, deve essere
   comunicato per iscritto all’interessato entro sessanta giorni dalla
   presentazione della domanda affinché l’interessato possa eventualmente
   chiedere che la delibera sia soggetta a riesame da parte della prima
   assemblea utile.

#### Articolo 6

1. La vita associativa si caratterizza per una disciplina uniforme del rapporto
   associativo e delle modalità associative volte a garantirne l’effettività del
   rapporto medesimo.
2. Alla qualifica di socio conseguono i seguenti diritti e doveri:
   - diritto di partecipare a tutte le attività promosse dall’Associazione, nel
     rispetto dei regolamenti interni del sodalizio;
   - diritto di collaborare alla realizzazione delle finalità associative sia
     in termini di programmazione che di fattiva realizzazione;
   - diritto di essere convocato alle Assemblee dove esercitare, quando
     maggiorenne, il diritto di voto, anche in ordine all’approvazione e
     modifica delle norme dello Statuto e di eventuali regolamenti e alla
     elezione dei componenti gli organi direttivi. Il socio minorenne viene
     rappresentato, con diritto di voto, dall’esercente la potestà genitoriale
     che ha sottoscritto la domanda di ammissione o da persona maggiorenne da
     questi delegata;
   - diritto di accedere ai libri sociali come indicato dall’articolo 23 dello
     statuto;
   - dovere di osservare lo Statuto, gli eventuali Regolamenti approvati
     dall’Assemblea dei soci e le deliberazioni assunte dagli organi sociali;
   - dovere di concorrere alle spese generali dell’associazione e di
     corrispondere quanto deliberato per la partecipazione a specifiche
     iniziative.

#### Articolo 7

1. I soci sono tenuti a versare il contributo associativo annuale stabilito in
   funzione dei programmi di attività.
2. Tale quota dovrà essere determinata annualmente con delibera del Consiglio
   Direttivo, salvo che non si effettuino modifiche rispetto a quanto
   precedentemente deliberato, e in ogni caso non potrà mai essere restituita.
   Le quote o i contributi associativi sono intrasmissibili e non rivalutabili.
3. Possono ricoprire cariche sociali i soli soci in regola con il pagamento
   delle quote associative che siano maggiorenni, non ricoprano cariche sociali
   in altre società o associazioni sportive dilettantistiche nell’ambito della
   medesima Federazione Sportiva Nazionale, disciplina sportiva associata o Ente
   di Promozione Sportiva riconosciuti dal CONI e, ove paralimpici, riconosciuti
   dal CIP.

### TITOLO IV – Recesso – Esclusione

#### Articolo 8

1. Il rapporto associativo si intende a tempo indeterminato, essendo vietata la
   temporaneità della partecipazione alla vita associativa, ma ciò non esclude
   il verificarsi di cause di recesso, esclusione dall’associazione e decadenza.

#### Articolo 9

1. Il socio recede dall’associazione presentando le proprie dimissioni per
   iscritto al ConsiglioDirettivo.
2. L’esclusione sarà deliberata dal Consiglio Direttivo nei confronti del socio:
   1. che non ottemperi alle disposizioni del presente statuto, degli eventuali
      regolamenti e delle deliberazioni adottate dagli organi dell’Associazione;
   2. che svolga o tenti di svolgere attività contrarie agli interessi
      dell’Associazione;
   3. che, in qualunque modo, arrechi danni gravi, anche morali,
      all’Associazione.
3. Il socio decade dalla qualifica per morosità protrattasi per un periodo
   superiore a tre mesi decorrenti dall’inizio dell’esercizio sociale, previo
   sollecito anche collettivo al versamento del contributo annuale.

#### Articolo 10

1. Le deliberazioni prese in materia di esclusione devono essere comunicate ai
   soci destinatari mediante lettera semplice, anche inviata per posta
   elettronica, e devono essere motivate.
2. Il socio interessato dal provvedimento ha 15 giorni di tempo, dalla ricezione
   della comunicazione, per chiedere la convocazione dell’Assemblea al fine di
   contestare gli addebiti a fondamento del provvedimento di esclusione. Il
   provvedimento di esclusione rimane sospeso fino alla decisione dell’assemblea
   che esaminerà l’eventuale impugnazione in contraddittorio con l’interessato.
   L’esclusione diventa operativa con l’annotazione del provvedimento nel libro
   soci che avviene decorsi 20 giorni dall’invio del provvedimento ovvero a
   seguito della delibera dell’Assemblea che abbia ratificato il provvedimento
   di esclusione adottato dal Consiglio Direttivo.

### TITOLO V – Risorse economiche – Fondo Comune

#### Articolo 11

1. L’associazione trae le risorse per il suo funzionamento e per lo svolgimento
   delle sue attività da:
   1. quote e contributi degli associati;
   2. quote e contributi per la partecipazione e organizzazione di
      manifestazioni sportive;
   3. eredità, donazioni e legati.
   4. contributi dello Stato, delle Regioni, di Enti locali, di Enti o di
      Istituzioni pubbliche, anche finalizzati al sostegno di specifici e
      documentati programmi realizzati nell’ambito dei fini statutari;
   5. contributi dell’Unione europea e di organismi internazionali;
   6. entrate derivanti da prestazioni di servizi convenzionati;
   7. proventi delle cessioni di beni e servizi agli associati e a terzi, anche
      attraverso lo svolgimento di attività economiche di natura commerciale,
      artigianale o agricola, svolte in maniera ausiliaria e sussidiaria e
      comunque finalizzate al raggiungimento degli obiettivi istituzionali;
   8. erogazioni liberali degli associati e dei terzi;
   9. entrate derivanti da iniziative promozionali finalizzate al proprio
      finanziamento, quali feste e sottoscrizioni anche a premi;
   10. altre entrate, anche di natura commerciale, compatibili con le finalità
       sociali dell’associazione.
2. Il fondo comune, costituito – a titolo esemplificativo e non esaustivo – da
   avanzi di gestione, fondi, riserve e tutti i beni acquisiti a qualsiasi
   titolo dall’Associazione, non è mai ripartibile fra i soci durante la vita
   dell’associazione né all’atto del suo scioglimento.
3. È fatto divieto di distribuire, anche in modo indiretto, utili o avanzi di
   gestione, nonché fondi, riserve o capitale, salvo che la destinazione o la
   distribuzione non siano imposte dalla legge. In ogni caso l’eventuale avanzo
   di gestione sarà obbligatoriamente reinvestito a favore delle attività
   statutariamente previste.

### ESERCIZIO SOCIALE

### Articolo 12

1. L’esercizio sociale va dal 01/01 al 31/12 di ogni anno. Il Consiglio Direttivo
   deve predisporre il bilancio, redatto anche nella forma di rendiconto
   economico e finanziario secondo il principio di cassa, da presentare
   all’Assemblea degli associati. Il bilancio deve essere approvato
   dall’Assemblea degli associati entro centoventi giorni dalla chiusura
   dell’esercizio, salvo il ricorso al più ampio termine di cento ottanta giorni
   anche per motivi di carattere organizzativo.

### TITOLO VI – Organi dell’Associazione

#### Articolo 13

1. Sono organi e cariche dell’Associazione:
   1. l’Assemblea degli associati;
   2. il Consiglio Direttivo;
   3. il Presidente;
   4. il Collegio dei Revisori dei Conti o il revisore dei conti, qualora
      eletto.

### ASSEMBLEE

#### Articolo 14

1. Le assemblee sono ordinarie e straordinarie.
2. La loro convocazione deve effettuarsi mediante avviso da affiggersi nel
   locale della sede sociale e ove si svolgano le attività almeno venti giorni
   prima della adunanza, contenente l’ordine del giorno, il luogo (nella sede o
   altrove), la data e l’orario della prima e della seconda convocazione.
3. L’avviso della convocazione viene altresì comunicato ai singoli soci mediante
   modalità quali a titolo esemplificativo la pubblicazione sul giornale
   associativo, l’invio di lettera semplice, e-mail, messaggistica, in ogni caso
   almeno otto giorni prima dell’adunanza.
4. È prevista la possibilità di intervenire in assemblea mediante mezzi di
   telecomunicazione o di esprimere il voto per corrispondenza o in via
   elettronica, purché sia possibile verificare l’identità dell’associato che
   partecipa e vota. Le modalità di partecipazione sono definite nella delibera
   del consiglio direttivo di convocazione dell’assemblea.

#### Articolo 15

1. L’Assemblea ha luogo almeno una volta all’anno per l’approvazione del
   bilancio di esercizio. L’assemblea si riunisce, inoltre, quante volte il
   Consiglio Direttivo lo ritenga necessario o ne sia fatta richiesta per
   iscritto, con indicazione delle materie da trattare, dal Collegio dei
   Revisori dei Conti, se eletto, o da almeno un decimo degli associati. In
   questi ultimi casi la convocazione deve avere luogo entro trenta giorni dalla
   data della richiesta.
2. Nelle assemblee – ordinarie e straordinarie – hanno diritto al voto gli
   associati maggiorenni. Gli associati minorenni sono convocati ed hanno
   diritto di parola ma vengono rappresentati, con diritto di voto,
   dall’esercente la potestà genitoriale che ha sottoscritto la domanda di
   ammissione.
3. La partecipazione all’assemblea è condizionata dalla circostanza che
   l’associato sia in regola con il versamento della quota associativa.
4. Ogni associato può esercitare esclusivamente un voto. Ogni socio può
   rappresentare in Assemblea, per mezzo di delega scritta, non più di tre
   associati.

#### Articolo 16

1. L’assemblea ordinaria:
   - approva il bilancio consuntivo, anche nella forma di rendiconto di cassa
     quando le dimensioni e la complessità della gestione non richiedano la
     predisposizione del bilancio secondo il criterio di competenza, ed
     eventualmente il bilancio preventivo;
   - delibera il numero dei componenti del Consiglio Direttivo;
   - procede alla elezione del Presidente dell’associazione, dei membri del
     Consiglio Direttivo e, eventualmente, dei membri del Collegio dei Revisori
     dei Conti o del Revisore unico, revoca i relativi mandati ed eventualmente
     esercita azione di responsabilità nei loro confronti;
   - delibera in materia di acquisizione della personalità giuridica;
   - delibera in materia di variazione della sede all’interno dello stesso
     Comune;
   - approva gli eventuali regolamenti;
   - delibera sui ricorsi avverso i provvedimenti di diniego di ammissione e
     sui ricorsi avverso provvedimenti di esclusione;
   - delibera su tutti gli altri temi attinenti alla gestione dell’Associazione
     che non siano riservati alla competenza dell’Assemblea straordinaria,
     riservati alla sua competenza dal presente Statuto o sottoposti al suo
     esame dal Consiglio Direttivo, secondo il principio di sovranità
     assembleare.
2. In prima convocazione è regolarmente costituita quando siano presenti o
   rappresentati la metà più uno degli associati aventi diritto. In seconda
   convocazione, da indirsi in giorno diverso dalla prima, è regolarmente
   costituita qualunque sia il numero degli associati intervenuti o
   rappresentati.
3. Le delibere delle assemblee ordinarie sono valide, a maggioranza assoluta dei
   voti, su tutti gli oggetti posti all’ordine del giorno.

#### Articolo 17

1. L’Assemblea è straordinaria quando si riunisce per deliberare sulle
   modificazioni dello Statuto e per le operazioni straordinarie di fusione,
   scissione e trasformazione nonché per lo scioglimento dell’Associazione e la
   devoluzione del patrimonio residuo.
2. Le delibere per le modifiche statutarie e per le operazioni straordinarie
   richiedono in prima convocazione la presenza dei tre quarti (3/4) dei soci ed
   il voto della maggioranza dei presenti, in seconda convocazione la presenza
   di un terzo (1/3) dei soci ed il voto favorevole dei tre quarti (3/4) dei
   presenti.
3. La delibera di scioglimento ed estinzione dell’Associazione nonché di
   devoluzione del relativo patrimonio residuo viene adottata con il voto
   favorevole di almeno tre quarti (3/4) degli associati.

#### Articolo 18

1. L’Assemblea è presieduta dal Presidente dell’Associazione ed in sua assenza
   dal Vicepresidente o dalla persona designata dall'Assemblea stessa.
2. La nomina del segretario è fatta dal Presidente dell’Assemblea.

### CONSIGLIO DIRETTIVO

#### Articolo 19

1. Il Consiglio Direttivo, comprensivo del Presidente, è formato da un minimo di
   tre ad un massimo di sette membri scelti fra gli associati maggiorenni in
   relazione ai quali non sussistano cause di incompatibilità previste
   dall’ordinamento sportivo e statale nell’assunzione dell’incarico, di volta
   in volta debitamente verificate.
2. I componenti del Consiglio restano in carica quattro anni e sono
   rieleggibili.
3. Il Consiglio elegge nel suo seno il Vicepresidente e assegna le deleghe che
   ritiene opportune ai suoi componenti.
4. Il Consiglio Direttivo è convocato dal Presidente tutte le volte nelle quali
   vi sia materia su cui deliberare, oppure quando ne sia fatta domanda da
   almeno 1/3 dei membri.
5. La convocazione è fatta a mezzo lettera da spedire, anche attraverso la posta
   elettronica, non meno di otto giorni prima della adunanza. Le sedute sono
   valide quando vi intervenga la maggioranza dei componenti, ovvero, in
   mancanza di una convocazione ufficiale, anche qualora siano presenti tutti i
   suoi membri.
6. Le deliberazioni sono prese a maggioranza assoluta dei presenti.
7. Il Consiglio Direttivo è investito dei più ampi poteri per la gestione
   dell’Associazione. Spetta, pertanto, fra l’altro a titolo esemplificativo, al
   Consiglio:
   - curare, congiuntamente o disgiuntamente, l’esecuzione delle deliberazioni
     assembleari;
   - redigere il bilancio;
   - predisporre i regolamenti interni;
   - stipulare tutti gli atti e contratti inerenti all’attività sociale;
   - deliberare, congiuntamente o disgiuntamente, circa l’ammissione degli
     associati;
   - deliberare circa l’esclusione degli associati;
   - nominare i responsabili delle commissioni di lavoro e dei settori di
     attività in cui si articola la vita dell’Associazione;
   - tutti gli atti e le operazioni per la corretta amministrazione
     dell’Associazione;
   - affidare, con apposita delibera, deleghe speciali a suoi membri.

#### Articolo 20

1. Nel caso in cui, per dimissioni o altre cause, uno o più dei componenti il
   Consiglio decadano dall’incarico, il Consiglio Direttivo può provvedere alla
   loro sostituzione nominando i primi tra i non eletti, che rimangono in carica
   fino allo scadere dell’intero Consiglio. Nell’impossibilità di attuare tale
   procedura, l’Assemblea dei soci alla prima occasione utile provvede alla
   nomina del componente o dei componenti da sostituire ma ove decada oltre la
   metà dei membri del Consiglio, l’Assemblea deve essere convocata entro i
   successivi venti giorni per provvedere alla nomina di un nuovo Consiglio.

### PRESIDENTE

#### Articolo 21

1. Il Presidente ha la rappresentanza legale e la firma dell’Associazione. Al
   Presidente è attribuito in via autonoma il potere di ordinaria
   amministrazione e, previa delibera del Consiglio Direttivo, il potere di
   straordinaria amministrazione. In caso di assenza, o di impedimento, le sue
   mansioni vengono esercitate dal Vicepresidente.
2. In caso di dimissioni, spetta al Vicepresidente convocare entro venti giorni
   l’Assemblea dei soci per l’elezione del nuovo Presidente.

#### Articolo 22

1. L’organo di revisione può essere eletto dall'Assemblea. Può essere sia
   monocratico che collegiale resta in carica per quattro anni.
2. L’organo collegiale è composto da tre membri effettivi e due supplenti,
   scelti anche fra i non soci.
3. L’organo controlla l’amministrazione dell’Associazione, la corrispondenza del
   bilancio alle scritture contabili e vigila sul rispetto dello Statuto.
   Partecipa alle riunioni del Consiglio Direttivo e alle Assemblee, senza
   diritto di voto, ove presenta la propria relazione annuale in tema di
   bilancio consuntivo.
4. Le adunanze e le decisioni devono essere riportate in un apposito verbale
   sottoscritto da tutti i componenti presenti.

#### Articolo 23

1. Deve essere assicurata una sostanziale pubblicità e trasparenza degli atti
   relativi all’attività dell’Associazione, con particolare riferimento ai
   Bilanci o Rendiconti annuali.
2. I soci hanno diritto di accedere ai libri sociali facendo richiesta mediante
   posta elettronica certificata o raccomandata con ricevuta di ritorno o con
   raccomandata a mano. Le procedure di accesso agli atti possono essere
   ulteriormente dettagliate da un regolamento adottato dall’Assemblea dei soci
   ma in ogni caso all’istanza dovrà essere data risposta entro venti giorni
   dalla presentazione.
3. L’accesso ai documenti è subordinato all’assunzione dell’impegno a trattare i
   dati personali ivi presenti esclusivamente per l’esercizio dei diritti/doveri
   associativi e/o per l’esercizio di azioni a tutela del richiedente o della
   stessa associazione.

### TITOLO VII – Scioglimento

#### Articolo 24

1. In caso di scioglimento dell’Associazione sarà nominato un liquidatore,
   scelto anche fra i non soci. Esperita la liquidazione di tutti i beni mobili
   ed immobili, estinte le obbligazioni in essere, tutti i beni residui saranno
   devoluti a Enti o Associazioni che perseguano la promozione e lo sviluppo
   dell’attività sportiva, acquisito il parere richiesto dall’art.148, comma 8
   lett. b) del Testo Unico delle imposte sui redditi.

#### Norma finale

#### Articolo 25

1. Per quanto non è espressamente contemplato dal presente statuto, trovano
   immediata applicazione le disposizioni vigenti in materia di enti sportivi
   dilettantistici e le disposizioni del Codice civile.
